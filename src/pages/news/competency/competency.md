## Iteam lanserar Competency – en app som inventerar kompetensen hos nyanlända

**Stora flyktingströmmar innebär utmaningar för Sverige, men också en osynlig tillgång vad gäller den
samlade kompetensen som finns hos nyanlända. Kompetens som den digitala byrån Iteam tillsammans
med Refugee Tech vill synliggöra. Nu lanserar de tjänsten Competency – en app som utvecklats för att
visualisera och inventera bredden och djupet av kompetens hos nyanlända för företag ute i landet som är i
behov av högutbildad personal.**

– Ofta resoneras det kring dessa människor som en homogen grupp. Detta stämmer inte – bakgrund, erfarenhet
och kompetens varierar kraftigt. Vi vill visa att man med teknik kan möjliggöra andra typer av jobb för
nyanlända och för företag att matcha kompetens med efterfrågan, säger Christian Landgren vd Iteam.

Idén till Competency föddes under ett hackaton anordnat av Migrationsverket och Refugee Tech. Utvecklingen
påbörjades på plats och har sedan dess vidareutvecklats, framför allt av Iteam. Tjänsten har funnits tillgänglig i
drygt en vecka och idag har ett 60-tal nyanlända registrerat sin kompetens. Redan nu ser Iteam att det finns en
stor spridning i kompetens och att den statistik som kan hämtas ger stora möjligheter för såväl stora som små
företag i Sverige.

– I Sverige finns det till exempel ett skriande behov av ingenjörer, en kompetens som finns hos flera av de
nyanlända. Men parterna möts aldrig då myndigheter inte gör någon inventering av kompetensen så tidigt i
processen. Med Competency kan vi visa arbetsgivare tillgängliga kvalificerade personer i närområdet redan nu,
allt från hantverkare, arkitekter till systemutvecklare, fortsätter Christian Landgren.

Enligt Iteam är den nuvarande luckan i systemen symptomatisk för den blinda fläck som digitaliseringen utgör
för det offentliga Sverige. Myndigheter som rör sig långsamt kan inte hantera stora omställningar och vi rör oss i
en tid med många stora omställningar.

– När Stefan Löfven i partiledardebatten vill exemplifiera hur vi kan tackla dagens utmaningar och digitalisera
Sverige, ger han som förslag att “låta nyanlända scanna papper på myndigheterna”. Det är att försöka lösa
gårdagens utmaningar med 90-talets teknik. Sverige var en ledande IT-nation men har halkat efter enligt the
Digital Economy och Society Index. Det här är ett spännande exempel på nya sätt att utveckla våra digitala
tjänster inom myndigheterna. Om vi ökar samarbetet mellan myndigheter och privata initiativ kanske vi kan
vända trenden och åter bli ledande, avslutar han.


**För mer information kontakta:**

Maria Hazard - Presskontakt Iteam, [maria@obeypr.se](mailto:maria@obeypr.se) 070-355 90 70

Christian Landgren - CEO Iteam, [christian.landgren@iteam.se](mailto:christian.landgren@iteam.se) 070-775 58 31
