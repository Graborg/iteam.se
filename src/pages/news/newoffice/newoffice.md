## Iteam öppnar kontor i Göteborg

**Digitala byrån Iteam expanderar och startar filial på västkusten i augusti. Iteams CTO, Johanna Månsson Grahn, blir Regional Manager med bas i Göteborg.**

– Iteams erbjudande har ibland beskrivits som Disruption as a Service, säger Johanna Månsson Grahn och fortsätter: Vi är vana att jobba med start-ups och har sedan en tid börjat erbjuda samma arbetssätt till mer till etablerade företag som har varumärke, förtroende och infrastruktur men saknar kompetens att ställa om organisationen till en digital tjänst. Många av våra uppdrag medför därför arbete inom allt från ledningsförankring och change management till implementation av nya, digitala kunderbjudanden och API samt automatisering av interna processer. Inte bara snack utan även verkstad.

I augusti öppnar det nya kontoret och intensiv rekrytering sker just nu av systemutvecklare och rådgivare, med fokus på digital transformation.

– Vi växer redan så fort det är möjligt i Stockholm, säger Johanna Månsson Grahn, men vi ser att behoven är likartade över hela landet. Och det är svårt att göra den här typen av uppdrag på distans då det är nödvändigt att sitta tätt ihop med den verksamhet som ska förändras. Göteborg är vårt första regionala kontor men vi hoppas att det snart blir fler.

Idag har Iteam 22 anställda och arbetar med kunder som Taxi Stockholm, Swedbank, Läkare utan gränser och Vimla/Telenor.


**Kontakt**: Johanna Månsson Grahn, Regional Manager.

073-402 91 12 [johanna.grahn@iteam.se](mailto:johanna.grahn@iteam.se).
